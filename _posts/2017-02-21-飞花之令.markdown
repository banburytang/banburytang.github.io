---
layout: post
title: 飞花之令
date: 2017-02-21 16:00:00.000000000 +09:00
tags: 诗歌密室
---

> 有花的日子，永远不会有困难。

今日午间，北京忽然飘下鹅毛大雪，看着这纯白，兴奋得很，好似回到了某个雪夜后上学找不到路狠狠摔了一跤的清晨。

**寒食（唐·韩翃）**

春城无处不飞花，寒食东风御柳斜。<br>
日暮汉宫传蜡烛，轻烟散入五侯家。<br>

**海棠（宋·苏轼）**

东风袅袅泛崇光，香雾空蒙月转廊。<br>
只恐夜深花睡去，故烧高烛照红妆。<br>

**题都城南庄（唐·崔护）**

去年今日此门中，人面桃花相映红。<br>
人面不知何处在，桃花依旧笑春风。<br>

**赏牡丹（唐·刘禹锡）**

庭前芍药妖无格，池上芙蕖净少情。<br>
唯有牡丹真国色，花开时节动京城。<br>

**摊破浣溪沙（南唐·李璟）**

手卷真珠上玉钩，依前春恨锁重楼。风里落花谁是主？思悠悠。<br>
青鸟不传云外信，丁香空结雨中愁。回首绿波三楚暮，接天流。<br>

**本事诗（民国·苏曼殊）**

春雨楼头尺八箫，何时归看浙江潮？<br>
芒鞋破钵无人识，踏过樱花第几桥？<br>

**游园不值（宋·叶绍翁）**

应怜屐齿印苍苔，小扣柴扉久不开。<br>
春色满园关不住，一枝红杏出墙来。<br>

**中书东厅迎春（宋·韩琦）**

覆阑纤弱绿条长，带雪冲寒折嫩黄。<br>
迎得春来非自足，百花千卉共芬芳。<br>

**扬州慢（宋·姜夔）**

淮左名都，竹西佳处，解鞍少驻初程。过春风十里，尽荠麦青青。自胡马窥江去后，废池乔木，犹厌言兵。渐黄昏，清角吹寒，都在空城。<br>
杜郎俊赏，算而今重到须惊。纵豆蔻词工，青楼梦好，难赋深情。二十四桥仍在，波心荡、冷月无声。念桥边红药，年年知为谁生？<br>

**山茶（宋·陆游）**

东园三月雨兼风，桃李飘零扫地空。<br>
唯有山茶偏耐久，绿丛又放数枝红。<br>

**古风（唐·李白）**

孤兰生幽园，众草共芜没。<br>
虽照阳春晖，复悲高秋月。<br>
飞霜早淅沥，绿艳恐休歇。<br>
若无清风吹，香气为谁发。<br>

**水龙吟·次韵章质夫杨花词（宋·苏轼）**

似花还似非花，也无人惜从教坠。抛家傍路，思量却是，无情有思。萦损柔肠，困酣娇眼，欲开还闭。梦随风万里，寻郎去处，又还被莺呼起。<br>
不恨此花飞尽，恨西园，落红难缀。晓来雨过，遗踪何在？一池萍碎。春色三分，二分尘土，一分流水。细看来，不是杨花，点点是离人泪。<br>

**柳梢青·吴中（宋·仲殊）**

岸草平沙。吴王故苑，柳袅烟斜。雨后寒轻，风前香软，春在梨花。<br>
行人一棹天涯。酒醒处，残阳乱鸦。门外秋千，墙头红粉，深院谁家？<br>

**宣城见杜鹃花（唐·李白）**

蜀国曾闻子规鸟，宣城还见杜鹃花。<br>
一叫一回肠一断，三春三月忆三巴。<br>

**春暮游小园（宋·王淇）**

一丛梅粉褪残妆，涂抹新红上海棠。<br>
开到荼蘼花事了，丝丝天棘出莓墙。<br>

**闽中春暮（唐·裴廷裕）**

吴山入梦驿程赊，身逐孤帆客海涯。<br>
九十日春多是雨，三千里路未归家。<br>
桄榔土润蛮烟合，杨柳江深瘴雾遮。<br>
倚遍阑干愁似海，杜鹃啼过木兰花。<br>

**瑶花慢（宋·周密）**

朱钿宝玦，天上飞琼，比人间春别。江南江北曾未见，谩拟梨云梅雪。淮山春晚，问谁识、芳心高洁？消几番、花落花开，老了玉关豪杰！<br>
金壶翦送琼枝，看一骑红尘，香度瑶阙。韶华正好，应自喜、初识长安蜂蝶。杜郎老矣，想旧事、花须能说。记少年，一梦扬州，二十四桥明月。<br>

**雨中花令·王德循东斋瑞香花（宋·李之仪）**

点缀叶间如绣。开傍小春时候。莫把幽兰容易比，都占尽、人间秀。<br>
信是眼前稀有。消得千钟美酒。只有些儿堪恨处，管不似、人长久。<br>

**司直巡官无诸移到玫瑰花 （唐·徐夤）**

芳菲移自越王台，最似蔷薇好并栽。<br>
秾艳尽怜胜彩绘，嘉名谁赠作玫瑰。<br>
春藏锦绣风吹拆，天染琼瑶日照开。<br>
为报朱衣早邀客，莫教零落委苍苔。<br>

**北窗偶题（宋·陆游）**

尔丛香百合，一架粉长春。<br>
堪笑龟堂老，欢然不记贫。<br>

**二月十日留子西材翁二弟晚酌（宋·杨万里）**

丁流迷沉一小炷，聚作香云散香雾。<br>
清尊相属对花前，政是一年春好处。<br>
海棠初试川样妆，垂丝新出濯锦江。<br>
杏花欲落桃李折，牡丹未折已国香。<br>
酒行莫忙且一琖，一琖一番一行散。<br>
遍行九径却重行，莫遣一花不相见。<br>
酒教少酌花多看，看尽千花却深劝。<br>
今宵无月不须灯，千树李花如昼明。<br>

**山园小梅二首（宋·林逋）**

其一<br>
众芳摇落独暄妍，占尽风情向小园。<br>
疏影横斜水清浅，暗香浮动月黄昏。<br>
霜禽欲下先偷眼，粉蝶如知合断魂。<br>
幸有微吟可相狎，不须檀板共金樽。<br>
其二<br>
剪绡零碎点酥乾，向背稀稠画亦难。<br>
日薄从甘春至晚，霜深应怯夜来寒。<br>
澄鲜只共邻僧惜，冷落犹嫌俗客看。<br>
忆着江南旧行路，酒旗斜拂堕吟鞍。<br>
